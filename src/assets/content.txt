標題：種草莓个老人家个道嘆
封面圖片：image1.jpg
封面作者：彭欽清
封面內容：種草莓个老人家个道嘆
嗨──嗯！　 實──在還發冷哦──！ …
作者：【文／彭欽清／國立政治大學退休教授】
音檔：voice1.aac
發音人：彭欽清（四縣腔）
文章內容：種草莓个老人家个道嘆
  嗨──嗯！　 實──在還發冷哦──！
  一 ──到選舉時──，你知無──？
  逐──個候選人，
  就膨──風膨到斯──毋會煞，
  相──賽在該喋──大話。
  隻──隻就講到斯──口涎──波潑， 
  毋係說自家有幾──慶仔，
  就係罵別個候選人盡──㜮。
  儕──儕就在該盡──膨講，
  係選──著佢來做啊───，
  這───佢會爭取幾多千萬， 該──佢又會爭取幾多億；
  這條路佢定──著會開， 該座橋佢絕──對會做；
  大──細事情總──概交分佢，
  佢──就會做到圓滿──圓滿。

  哼嗯！ 莫在該恁──騙人毋識哪──！
  亻厓啊食哩七──十零吔，
  選舉啊──， 選多哩──！
  看著个政治人物啊──，
  哪──隻毋係生來一張屎胐嘴──？
  哪──個毋係講話像打──屁卵樣仔？
  一 ──日到暗總係會膣──喥喥 尿──喳喳，
  專──門開歸──大拖攞个空頭支票。
  等分佢選──啊著，
  兩──下半就阿他媽康──苦力，
  選前講个話做──盡就毋記得到淨──淨。
  人講个啊──，
  政──治人物个話係信得啊──， 屎──就食得話──，
  亻厓看斯嶄──蠻有影哦──！
  毋係亻厓愛講哦───， 你這兜政治人物啊──，
  正──經係恁──有才調个話啊，
  就去同天公參詳看啊哩哪──，
  喊佢草莓期啊──， 毋好緊──漚雨，
  無斯草莓會綿到淨──淨，
  本錢拈──就拈毋轉喔──！
  另外愛喊佢呀， 寒天就愛像寒天──，
  忒──燒暖个話啊──， 草莓會紅來忒遽，
  害大家摘到斯──老──命強強就會畀收忒。
  還有盡──重要个係， 選著个人啊──， 
  莫緊──去打麼个膏米麩球哪──！ 
  也莫專──門去托有錢人个核卵──；
  下──把仔啊 也愛到莊下來行啊哩──，
  來看亻厓這兜耕種人， 當──緊工个時節，
  半──夜兩點零， 寒到正四──五度仔，
  就愛去到園項。
  額頭項戴等探照燈，磬──等老腰骨，
  仰仔用像枝仔冰个手指，
  定──定仔摘下一粒一粒仔个草莓？

  毋過， 話──又講倒轉來哦──，
  係無你這兜人恁──好選舉啊──，
  該──又會壞蹄喲！
  仰仔講呢──？你怕毋知哦──？
  等草莓一──紅呵！
  歸──大群仔个鳥仔就會飛過來偷食，
  毒──又毒毋著， 打──紙炮仔也嚇毋走，
  搣──到大家斯──丟丟──滴滴。
  好──得有這兜候選人一──哪插个宣傳旗仔，
  有相又有名仔， 幾──好用仔你知無──？
  收——收揫來， 插──插到田項去，
  風吹──啊來，
  一 ──隻隻个人頭就霹靂──噼啦掞掞動，
  變到斯──比牛頭馬面還較得人驚，
  鳥仔看──啊著，做──盡飛到尾瀉屎。
  故所亻厓講啊，
  草莓園實──在係臺灣政治人物盡──團結个所在。
  係毋信个話啊──， 有閒來大湖看啊哩哪──，
  李登輝 彭明敏 許信良 陳水扁 連戰 宋楚瑜 傅學鵬 何智輝
  各──種大細選舉个候選人，
  一──概都企在草莓園項，
  成立一個當──有效率个聯合政府，
  無分你係麼──个黨， 佢係麼──个派，
  看──啊著有鳥仔飛過來，
  逐──儕就盡命牯在該擛旗仔，
  逐──儕就盡勢牯在該另聲胲，
  大──家都當認分，
  大──家都共條心，
  煞──力牯相賽在該──逐鳥仔。

  說明：

  1. 過忒年初仔，又愛選舉了。兩三十年前，見草莓當出該下，對臺北轉大湖，車仔一到水尾坪，就看著草莓園歸路仔一哪就插等各種競選候選人个宣傳旗仔，亻厓就想愛寫兜東西來同佢記錄下來，就寫出這首長詩。2018年識在客家電子報刊出，有兜用詞試著無已合意，就略略仔改啊，再讀過加一到。

  2. 客語詩个韻律感大體愛靠牽聲來表現，淨用文字寫出來，看个人當難了解。這首詩就用愛牽聲該字个背後加兩個破折號來代表牽聲，就係同愛加強語氣个字讀較重啊，還過拉長啊了。像「實──在」，來加強詩个韻律性。堵著疊字乜共樣，像「隻── 隻」、「丟丟──滴滴」。

標題：閒談南北兩畫家2
封面圖片：image2.jpg
封面作者：鍾榮富
封面內容：右手一張係頭擺客家婦女拈禾串个圖樣，作風含意同米勒个名畫〈拾穗〉多少共樣，毋過在表達方面，張校長盡量顯出佢自家个風格…
作者：【文／鍾榮富／南臺科技大學應用英語系講座教授】
音檔：voice2.wav
發音人：鍾榮富（南四縣腔）
文章內容：
圖片：image2-1.jpg (圖一)
圖片：image2-2.jpg (圖二)
右手一張係頭擺客家婦女拈禾串个圖樣，作風含意同米勒个名畫〈拾穗〉多少共樣，毋過在表達方面，張校長盡量顯出佢自家个風格。第一點，米勒个作品人物面向畫面个左手片，張校長个「拈禾串」个人物面向右手片，方向差別看出對光影个深淺不同。第二點，米勒个畫面淨面前三個婦女，「拈禾串」還有遠遠个農民在無閒打米粒，張校長還係講就遠近个連續感。米勒个遠方都係麥稈堆，可見時間遠比「拈禾串」个時間還較慢。就畫个技巧講，米勒个線條幼膩，善用烏影顯出婦女為了生活，為了桌頂个麥片，不得不在日頭下辛苦拈主家跌落个麥穗。「拈禾串」个笠嫲凸顯了客家婦女个耐勞特質，毋過較少情感个刻劃。規隻畫面重點在臨暗時節割禾過後个恬靜，這做得看出作者心目中對客家禾田、婦女、山風个解釋。
  簡單來講，這兩張圖讓讀者領受著張校長个畫風，總係追求畫面个平衡布局，想愛透過平靜个畫面表達畫家心肚个情感，像大部分个客家文人共樣，這種情感係簡淡冷靜、帶兜壓抑，帶兜拘謹，十分客家个情懷。
  這下轉過來看曾文忠先生个作品。曾先生退休過後，歸美濃作畫、參與社區營造、帶領後生人共下關心美濃个生態，分美濃人安到「永遠个先生」。雖然佢對客家个關顧係全面性个，毋過亻厓認為佢骨內還係藝術家个氣質，平常佢就想將美濃提升到美感个境界，故所佢个社區理想還係建立在美感个面向。佢在美濃播下个種籽，已經慢慢仔暴芽。今下个美濃，多少帶有濃濃个人文味緒，就係最好个反映。
  曾先生盡受美濃人个敬仰，幾乎美濃所有个學校、公共場所、圖書館都會有厥大幅个作品，歸扇壁、歸面牆、歸个長廊，毋係畫月光山、美濃湖，就畫聖蹟亭、畫雙溪，到位都想將這都地方透過色彩、透過心肚个理想角度，留下佢本人對美濃个腳跡。每一張圖，明眼人一看就知該係麼个所在，毋過佢畫个所在都帶等佢當時个看法、心情，故所畫面毋會全共樣，總有息把差別，讀者愛用心觀賞，對線條、對光影、對明暗个對比，慢慢仔正會體會畫家个多情。
  談畫家，總愛先看作品。這下先看曾文忠先生兩幅畫作:

圖片：image2-3.jpg
圖片：image2-4.jpg



  頂項左手片題名為「田野暮色」，主要愛將美濃山下臨暗个色彩、景色、寬闊視野收入畫面裡肚。這幅作品屬於簡筆水彩畫，應該看做佢作畫之前个速寫，故所線條毋多講就，主要係透過色彩來表現晚霞初綻个時節，美濃山下个樣貌，有孤立个檳榔樹，有蒼茫个曠野，有多煙多雲个山景。(伸个下一期繼續)

標題：測試測試
封面圖片：BOT.jpg
封面作者：
封面內容：…
作者：【轉載】
音檔：
發音人：
文章內容：
前面東西空的會怎樣